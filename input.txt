
Do piątku około 1700 geografów z 66 państw świata będzie dyskutować nad wkładem tej dyscypliny w rozwiązywanie globalnych problemów.
W poniedziałek w Auditorium Maximum UJ uczestników sesji plenarnej przywitali m.in. prezydent Krakowa Jacek Majchrowski i przewodniczący Międzynarodowej Unii Geograficznej, prof. Władimir Kołosow.
Wśród bloków tematycznych konferencji są różnorodne kwestie: od zmian klimatycznych na świecie i ochrony środowiska po demografię, zagospodarowanie przestrzenne i wyżywienie ludności.
"Oczywiście zmiany klimatyczne są bardzo modnym i nośnym tematem i będzie to jeden z czołowych tematów sesji.
Ale geografia to bardzo szerokie spektrum badań - od geografii fizycznej przez społeczną po gospodarczą.
Geografowie czynnie uczestniczą w tworzeniu założeń polityki, także w naszym kraju" - powiedział PAP współorganizator sesji, prof. Marek Degórski, dyrektor Instytutu Geografii i Gospodarki Przestrzennej PAN.
Jako przykład społecznej roli geografów podał, że opracowali oni koncepcję zagospodarowania przestrzennego kraju do roku 2030, która została już przyjęta przez Sejm i podpisana przez prezydenta.
"Geografowie są też ekspertami w przygotowywaniu strategii sektorowych, dotyczących np. rozwoju rolnictwa czy polityki regionalnej.
To są rzeczy bardzo istotne z punktu widzenia funkcjonowania gospodarki" - podkreślił prof. Degórski.
Jak zaznaczył, politycy nie zawsze chętnie słuchają ekspertów z tej dziedziny, ale - jego zdaniem - na ogół wykorzystują oni "bardzo wiele treści" badań geograficznych.
Na to, że jednym z ważniejszych tematów sesji, jest urbanistyka, zwrócił także uwagę w rozmowie z PAP przewodniczący Polskiego Towarzystwa Geograficznego, prof. Antoni Jackowski.
"W tej chwili jednym z najważniejszych naszych wyzwań jest zachowanie ładu przestrzennego. (...) (W Polsce) fascynujemy się ciągle wieżowcami - bo jesteśmy opóźnieni o kilkadziesiąt lat - ale musimy powiedzieć w pewnym momencie stop bezładnej zabudowie" - uważa prof. Jackowski. 
Przypomniał, że ostatnio polscy planiści, geografowie i inni naukowcy wystosowali list otwarty do premiera RP, w którym postulowali, aby kwestia zagospodarowania przestrzennego stała się dla kraju priorytetem.
Prof. Jackowski zauważył, że powierzenie naszemu krajowi roli gospodarza krakowskiego zjazdu wskazuje na to, że "polscy geografowie liczą się w świecie".
W poniedziałek podczas otwarcia konferencji wręczono odznaczenia laureatom zakończonej właśnie w Krakowie XI Międzynarodowej Olimpiady Geograficznej z udziałem 144 uczniów z 36 krajów.
Przyznano 12 złotych medali.
Zwycięzcą został Amerykanin James Mullen.
Kongresy i konferencje Międzynarodowej Unii Geograficznej są światowym forum dyskusji specjalistów z różnych dyscyplin geograficznych oraz przedstawicieli nauk pokrewnych.
Dotychczas światowa konferencja geografów była w Polsce organizowana tylko raz, w 1934 r., czyli 80 lat temu.